Na počátku stvořil Bůh nebe a zemi.
A země byla houšť a poušť — a tma byla nad propastí, a duch Boží vznášel se nad vodami.
I pravil Bůh: budiž světlo! — I bylo světlo.
I viděl Bůh světlo, že jest dobré, a oddělil Bůh světlo ode tmy.
A nazval Bůh světlo dnem a tmu nazval nocí; a byl večer a bylo ráno, den jeden.
I pravil Bůh: budiž obloha uprostřed vod a ta nechť odděluje vody od vod.
I udělal Bůh oblohu a oddělil vody pod oblohou od vod nad oblohou — a stalo se tak.
I nazval Bůh oblohu — nebem; a byl večer a bylo ráno: den druhý.
I pravil Bůh: nechť se shromáždí voda pod nebem na místo jedno a nechť se zjeví souš; a stalo se tak.
I nazval Bůh souši zemí a shromáždění vod nazval mořem, a viděl Bůh, že to je dobré.
I pravil Bůh: zploď země rostliny: zeliny rozsévající sémě, strom plodný, nesoucí ovoce podle druhu svého, ve kterém jest sémě jeho na zemi; a stalo se tak.
Vyhnala země rostliny, zeliny rozsévající sémě podle druhu svého, a strom, který nosí ovoce podle druhu svého, ve kterém jest sémě jeho. A viděl Bůh, že jest to dobré.
I byl večer a bylo ráno: den třetí.
A řekl Bůh: buďtež světla na obloze nebeské, aby oddělovala den od noci a aby byla znameními určujíce doby, dny a léta;
a aby byla světly na klenbě nebeské, aby svítila na zem; a stalo se tak.
I učinil Bůh dvě světla veliká: světlo větší, aby ovládalo den, a světlo menší, aby ovládalo noc, i hvězdy.
A vsadil je Bůh na oblohu nebeskou, aby svítila na zem,
a aby ovládala den a noc a oddělovala světlo ode tmy. A viděl Bůh, že je to dobré.
I byl večer a bylo ráno: den čtvrtý.
A pravil Bůh: nechť hemží se vody hemžením bytostí živých a ptactvo nechť lítá nad zemí u oblohy nebeské.
I stvořil Bůh velryby veliké a všeliké živočichy plazivé, jimiž vody se hemžily dle druhů jejich, a všeliké ptactvo s křídly dle druhu jeho. A viděl Bůh, že je to dobré.
I požehnal jim Bůh řka: ploďte se a množte se a naplňte vodu v mořích a ať se rozmnožuje ptactvo na zemi.
A byl večer a bylo ráno: den pátý.
I pravil Bůh: nechť vydá země bytosti živé dle druhu jejich: dobytek, plaz a zvěř polní dle druhu jejího — i stalo se tak.
I učinil Bůh zvěř polní dle druhu jejího a dobytek dle druhu jeho a všeliký zeměplaz dle druhu jeho — a viděl Bůh, že je to dobré.
I pravil Bůh: učiňme člověka k obrazu svému podle podobenství svého, aby panoval nad rybami mořskými a nad ptactvem nebeským a nad dobytkem a nad zvířaty celé země a nad veškerým plazem, který se plazí po zemi.
I stvořil Bůh člověka k obrazu svému; k obrazu Božímu stvořil ho; muže i ženu — stvořil je.
A požehnal jim Bůh a řekl jim Bůh: buďte plodnými, a množte se a naplňte zemi a podmaňte si ji, a panujte nad rybami mořskými a nad ptactvem nebeským a nad všelikým živokem, který se plazí po zemi.
A Bůh pravil: hle, dávám vám všechny zeliny rozsévající sémě na povrchu celé země, a každý strom, na němž jest plod stromu, který vydává sémě, vám budiž k jídlu;
a všem zvířatům země a všemu ptactvu nebeskému a všemu, co se plazí po zemi, v němž jest duše živá, dal jsem všelikou bylinu zelenou ku pokrmu. A stalo se tak.
I viděl Bůh vše, co učinil, a hle, bylo to velmi dobré. A byl večer a bylo ráno: den šestý.
